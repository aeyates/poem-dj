{"title":"Paglikha","author":{"name":"Benilda S. Santos"},"publishDate":"2006-10-28","lines":[{"line":"Tuwing makakahanap ako ng tula","stanza":1,"number":1},{"line":"sa laktaw-laktaw na liwanag sa ulap sa gabi,","stanza":1,"number":2},{"line":"sa laganap na dilim ng ulap sa araw,","stanza":1,"number":3},{"line":"ang natatagpuan ko ay buwan at ulan.","stanza":1,"number":4},{"line":"Sa mukha ng buwan","stanza":2,"number":5},{"line":"nababasa ko ang paglusong at pag-ahon,","stanza":2,"number":6},{"line":"ang pagkukubli at paglalantad, at","stanza":2,"number":7},{"line":"ang himala ng pagiging malinis na ostisya ng langit","stanza":2,"number":8},{"line":"sa kabila ng maraming pilat.","stanza":2,"number":9},{"line":"Sa patak ng ulan","stanza":3,"number":10},{"line":"naririnig ko ang lagaslas at ragasa,","stanza":3,"number":11},{"line":"ang hikbi at hagulgol, at","stanza":3,"number":12},{"line":"ang himala ng pagiging dalisay na alak ng lupa","stanza":3,"number":13},{"line":"sa kabila ng alat at pait.","stanza":3,"number":14},{"line":"At isusulat ko:","stanza":4,"number":15},{"line":"Ako ang ulap na bilanggo ng liwanag at dilim,","stanza":4,"number":16},{"line":"na magpahanggang-ngayon lambong lamang ng buwan","stanza":4,"number":17},{"line":"at magpahanggang-wakas lambat lamang ng ulan.","stanza":4,"number":18}]}