{"title":"Pagwawalay","author":{"name":"Rolando S. Tinio"},"publishDate":"2006-05-01","lines":[{"line":"May mga kalungkutang hindi mabansagan,","stanza":1,"number":1},{"line":"Walang dahilan o katwiran,","stanza":1,"number":2},{"line":"Kinahihinatnan nang walang kamalay-malay:","stanza":1,"number":3},{"line":"May kaunting pangangatal sa ilang bahagi ng katawang","stanza":1,"number":4},{"line":"Unti-unti mong napapakiramdaman.","stanza":1,"number":5},{"line":"Tinutuluyan mo, o tumutuloy sa iyo,","stanza":1,"number":6},{"line":"Bahagyang pananamlay na hindi maiospital.","stanza":1,"number":7},{"line":"Ano ang gagawin nila sa ganito?","stanza":1,"number":8},{"line":"Kay raming higit pang nag-aagaw-buhay!","stanza":1,"number":9},{"line":"Kagabi, halimbawa, pagtalikod niya,","stanza":2,"number":10},{"line":"Paglalaho sa sulok na walang ilaw,","stanza":2,"number":11},{"line":"Para siyang hinigop ng dilim","stanza":2,"number":12},{"line":"Na kahit dahil lamang sa patay na ilaw,","stanza":2,"number":13},{"line":"Parang dilim ng—naku naman!—kamatayan.","stanza":2,"number":14},{"line":"At ikaw ang parang—paano nga ba?—pumanaw","stanza":2,"number":15},{"line":"O pinanawan.","stanza":2,"number":16},{"line":"Pinanawan","stanza":2,"number":17},{"line":"Ng lahat ng mga gunitang pinangalagaan:","stanza":2,"number":18},{"line":"Mga walang-buto’t-balat na musmos sa kandungan","stanza":2,"number":19},{"line":"O mga napakamaselang halaman, o ulap,","stanza":2,"number":20},{"line":"O buhay na buhay na pangarap","stanza":2,"number":21},{"line":"Na hindi marahil dapat pinagsakatawan.","stanza":2,"number":22},{"line":"At ngayon tuloy,","stanza":3,"number":23},{"line":"Pati gunita, gunita na lamang.","stanza":3,"number":24},{"line":"Parang hindi ikaw ang labis maligayahan.","stanza":3,"number":25},{"line":"Parang hindi sa dibdib mo lumatag ang kapayapaan.","stanza":3,"number":26},{"line":"Sa sandaling iyon, nawalay kang lubos","stanza":3,"number":27},{"line":"Sa sariling kilala mo kaninang-kanina lang","stanza":3,"number":28},{"line":"At hindi mahulaan—bakit pa aasahan?—kung kailan","stanza":3,"number":29},{"line":"Kayong muli—tiyak na hindi na!—magkakangitian.","stanza":3,"number":30}]}