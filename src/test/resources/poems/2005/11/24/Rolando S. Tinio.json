{"title":"Pasalitang Awit","author":{"name":"Rolando S. Tinio"},"publishDate":"2005-11-24","lines":[{"line":"(Para kay Ella)","stanza":1,"number":1},{"line":"Sa iyo hahapon ang aking umaga,","stanza":2,"number":2},{"line":"Sintang maligalig kapag umaalon.","stanza":2,"number":3},{"line":"Kulubin mo ako sa usok at baga;","stanza":2,"number":4},{"line":"Ang bawat araw ko’y tulutang humapon.","stanza":2,"number":5},{"line":"Sa iyo pipitak, liwanag ng loob,","stanza":3,"number":6},{"line":"Mahal kong kay rupok, akala mo’y ulap.","stanza":3,"number":7},{"line":"Payapa kong ito’y payapa ng tulog,","stanza":3,"number":8},{"line":"At lalong payapa tuwing mamumulat.","stanza":3,"number":9},{"line":"Sa iyo tataas ang aking tanghali;","stanza":4,"number":10},{"line":"Lahat ng anino’y magtatalilisan.","stanza":4,"number":11},{"line":"Sa tanghaling tapat, ako ang itangi;","stanza":4,"number":12},{"line":"Kasuyo, huwag mo akong bibitawan.","stanza":4,"number":13},{"line":"Sa iyo lalatag, pilak ng ligaya,","stanza":5,"number":14},{"line":"Aakyat ang buwan, titining ang dagat.","stanza":5,"number":15},{"line":"Aba’y biglang-bigla, di halos makaya,","stanza":5,"number":16},{"line":"Hudyat ng tag-ulang bubugso, kakalat.","stanza":5,"number":17}]}